### 14 S K I R S N I S

# TEISMAS IR ARBITRAŽAS

#### 113 straipsnis.

Teisingumą Lietuvos Respublikoje vykdo tik teismas. Teismai su ypatingais įgaliojimais Lietuvoje negali būti steigiami.

Lietuvos Respublikos teismai yra Lietuvos Aukščiausiasis teismas ir rajonų (miestų) teismai.

Lietuvos teismų organizavimo ir veiklos tvarką nustato Lietuvos įstatymai.

#### 114 straipsnis.

Lietuvos teismai sudaromi iš renkamų teisėjų ir teismo tarėjų.

Rajonų (miestų) teismų teisėjus ir Lietuvos Aukščiausiojo teismo teisėjus renka Lietuvos Respublikos Aukščiausioji Taryba.

Rajonų (miestų) teismų tarėjus renka vietinės Liaudies deputatų tarybos, o Lietuvos Aukščiausiojo teismo tarėjus Aukščiausioji Taryba.

Teismų teisėjai renkami dešimčiai metų, o teismų tarėjai penkeriems metams.

Teisėjai ir teismo tarėjai atsakingi juos išrinkusiems valdžios organams ir gali būti įstatymo nustatyta tvarka ir pagrindais jų atšaukti.

#### 115 straipsnis.

Lietuvos Aukščiausiasis teismas yra aukščiausioji teisminė valdžia Lietuvos Respublikoje, kuri Lietuvos įstatymų nustatoma tvarka vykdo teisingumą ir prižiūri Lietuvos teismų teisminę veiklą.

Lietuvos Aukščiausiasis teismas susideda iš pirmininko, pirmininko pavaduotojų, teisėjų ir teismo tarėjų.

#### 116 straipsnis.

Civilines ir baudžiamąsias bylas visi teismai nagrinėja kolegialiai, išskyrus įstatymo numatytas išimtis.

Vykdydami teisingumą, teismo tarėjai turi visas teisėjo teises.

#### 117 straipsnis.

Teisėjai ir teismo tarėjai yra nepriklausomi ir klauso tik įstatymo.

Teisėjams ir teismo tarėjams užtikrinamos sąlygos nekliudomai ir efektyviai vykdyti jų teises ir pareigas.

Valstybės valdžios ir valdymo organų, politinių partijų, visuomeninių organizacijų, visuomeninių judėjimų, pareigūnų ir kitų piliečių kišimasis į teisėjų ir teismo tarėjų veiklą, vykdant teisingumą, draudžiamas ir užtraukia baudžiamąją atsakomybę įstatymo numatyta tvarka.

Teisėjų ir teismo tarėjų neliečiamumą, taip pat kitas jų nepriklausomumo garantijas nustato Lietuvos teismų santvarkos ir teisėjų statuso įstatymas bei kiti Lietuvos įstatymų aktai.

#### 118 straipsnis.

Visi Lietuvos piliečiai prieš įstatymą ir teismą lygūs.

#### 119 straipsnis.

Visuose teismuose bylos nagrinėjamos viešai. Nagrinėti bylas uždarame teismo posėdyje leidžiama tik įstatymo nustatytais atvejais, laikantis visų proceso taisyklių.

#### 120 straipsnis.

Teisė į gynybą garantuojama asmeniui, kuris įtariamas nusikaltimo padarymu, arba kaltinamajam nuo jų pirmosios apklausos momento.

#### 121 straipsnis.

Teisminis procesas Lietuvos Respublikoje vyksta lietuvių kalba. Byloje dalyvaujantiems asmenims, nemokantiems lietuvių kalbos, užtikrinama teisė visapusiškai susipažinti su bylos medžiaga, dalyvauti teisminiuose veiksmuose per vertėją ir teisė kalbėti teisme gimtąja kalba.

#### 122 straipsnis.

Asmuo laikomas nekaltu, kol jo kaltumas nebus įrodytas įstatymo nustatyta tvarka ir pripažintas įsiteisėjusiu teismo nuosprendžiu. Nuosprendžiai priimami Lietuvos Respublikos vardu.

#### 123 straipsnis.

Teisinę pagalbą piliečiams ir organizacijoms teikia Lietuvos Respublikos advokatūra. Įstatymo numatytais atvejais teisinė pagalba piliečiams teikiama nemokamai.

Advokatūros organizavimo ir veiklos tvarką nustato Lietuvos Respublikos advokatūros įstatymas.

#### 124 straipsnis.

Ūkinius ginčus tarp įmonių, įstaigų ir organizacijų sprendžia valstybinio arbitražo organai, vadovaudamiesi Lietuvos Respublikos įstatymais.
