### LIETUVOS RESPUBLIKOS AUKŠČIAUSIOJI TARYBA

### K R E I P I M A S I S

# Į LIETUVOS TAUTINES BENDRIJAS

1990 m. kovo 12 d.  
Vilnius

Įvairių tautinių, religinių bendrijų taikus, draugiškas gyvenimas Lietuvoje mena senuosius Gedimino laikus ir šiandien išlieka mums išmintingos tolerancijos kelrodžiu. Lietuva — bendroji mūsų Tėvynė, ir mes visada laimėdavome, kai negandų metu būdavom vieningi. Toje pačioje Lietuvos žemėje mums teko iškęsti ilgametę svetimųjų priespaudą, kuri ypač pasunkėdavo, kai mūsų nedraugams pavykdavo sukurstyti tarpusavio vaidus.

Lietuvos Respublikos Aukščiausioji Taryba, paskelbusi nepriklausomos Lietuvos valstybės atkūrimą, kviečia visas Respublikos tautines bendrijas broliškam darbui, kurio tikslas – sugrąžinti Lietuvą į laisvų, demokratinių Europos valstybių šeimą, užtikrinti visų Lietuvos piliečių, visų tautinių bendrijų teises puoselėti savo kalbą, kultūrą ir papročius. Visi Lietuvos valstybės politiniai ir ekonominiai sprendimai bus daromi, atsižvelgiant į visų Lietuvoje gyvenančių tautinių bendrijų interesus, nepažeidžiant jų nacionalinio orumo ir teisių.

Padarykime viską, kad mūsų dori siekimai susilauktų pasaulio pritarimo, kad pasirinktasis kelias vestų į visų mūsų laisvę.

&nbsp;  
&nbsp;  

LIETUVOS RESPUBLIKOS  
AUKŠČIAUSIOSIOS TARYBOS PIRMININKAS  
V. LANDSBERGIS  
