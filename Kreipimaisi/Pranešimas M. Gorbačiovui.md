### LIETUVOS RESPUBLIKOS AUKŠČIAUSIOSIOS TARYBOS

### K R E I P I M A S I S

# TARYBŲ SOCIALISTINIŲ RESPUBLIKŲ SĄJUNGOS AUKŠČIAUSIOSIOS TARYBOS PIRMININKUI JO PRAKILNYBEI MICHAILUI GORBAČIOVUI

1990 m. kovo 12 d.  
Vilnius

Mes, Lietuvos Respublikos Aukščiausiosios Tarybos deputatai, demokratiškai ir laisvai išrinkti Lietuvos žmonių, kurie dešimtmečiais siekė atstatyti savo šalies valstybinę nepriklausomybę, kreipiamės į Jus pranešdami, kad 1990 metų kovo 11 dieną Lietuvos Respublikos Aukščiausioji Taryba priėmė teisinius aktus ir politinius nutarimus, įtvirtinančius nepriklausomos Lietuvos valstybės atstatymą.

Dokumentų tekstai pridedami.

Tikimės, kad Jūs pats ir visa Tarybų Sąjungos vadovybė supratingai ir geranoriškai traktuos mūsų sprendimus, ir Tarybų Socialistinių Respublikų Sąjunga pripažins atstatyta nepriklausomą Lietuvos Respubliką.

Šį kreipimąsi į Jus prašome laikyti mūsų oficialiu pasiūlymu Tarybų Socialistinių Respublikų Sąjungai pradėti derybas dėl sureguliavimo visų klausimų, susijusių su įvykusiu nepriklausomos Lietuvos valstybės atstatymu. Ypač atidaus Jūsų dėmesio tikimės dėl Lietuvos jaunuolių, šiuo metu esančių TSRS ginkluotosiose pajėgose, saugumo.

Mes norime palaikyti pastovius gerus politinius ir ekonominius santykius su TSR Sąjunga ir tikimės Jūsų analogiškos pozicijos ir palankumo.

&nbsp;  
&nbsp;  

Su didžia pagarba  
Tarybos pavedimu

LIETUVOS RESPUBLIKOS  
AUKŠČIAUSIOSIOS TARYBOS PIRMININKAS  
V. LANDSBERGIS  
