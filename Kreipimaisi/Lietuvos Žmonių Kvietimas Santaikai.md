### LIETUVOS RESPUBLIKOS AUKŠČIAUSIOSIOS TARYBOS

### K R E I P I M A S I S

# LIETUVOS ŽMONIŲ KVIETIMAS SANTAIKAI

1990 m. kovo 12 d.  
Vilnius

Išsipildė Lietuvos žmonių lūkesčiai! Lietuva po kruvinų istorijos pamokų prisikelia šviesiam ir teisingam gyvenimui. Džiaugdamiesi ir sveikindami, suvokiam, kokį gavome sunkų palikimą: griūvančią ekonomiką, išvargintą žmogų. Kaip niekada mums reikalingas ryžtas ir tikėjimas savo jėgomis, trokštant matyti civilizuotą ir didžiai kultūringą Lietuvą garbingoje Europos tautų bendrijoje. Trumparegiški tarpusavio vaidai, pavydas, savųjų skirstymas į „blogus“ ir „gerus“ pagal anketinius duomenis, partiškumą ar tautybę, pamiršus darbą ir sugebėjimus, gali būti pragaištingi. Net ir smukę, negailestingos sistemos palaužti, suklaidinti, sukiršinti, prasigėrę, mele ir nedorybėse paskendę, šnipinėję, skundę, melagingai kaltinę savo artimą — visi yra tos pačios motinos Lietuvos vaikai: niekam neturi būti užkirsta galimybė prisikelti, išpažinti savo kaltes ir sugrįžti į doros kelią. Nepriklausomybė — tai ne rūstus Paskutinis teismas, ne aklas atpildo siekimas, ne laimėtojų triumfas, o mūsų istorinio susitaikymo, mūsų garbės, meilės ir atgimimo nenutrūkstantis kelias.

&nbsp;  
&nbsp;  

LIETUVOS RESPUBLIKOS  
AUKŠČIAUSIOSIOS TARYBOS PIRMININKAS  
V. LANDSBERGIS  
