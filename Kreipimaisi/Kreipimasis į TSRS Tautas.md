### LIETUVOS RESPUBLIKOS AUKŠČIAUSIOJI TARYBA

### K R E I P I M A S I S

# Į TSRS TAUTAS

1990 m. kovo 12 d.  
Vilnius

Lietuva atkūrė savo nepriklausomą valstybę.

1940 metais, po 1939 metų slaptųjų susitarimų tarp TSRS ir Vokietijos, Lietuvos Respublika tapo TSRS agresijos ir aneksijos auka.

1989 m. gruodžio 24 d. TSRS liaudies deputatų antrasis suvažiavimas tatai pasmerkė kaip ultimatumų politiką ir tarptautinių sutarčių laužymą. Neabejojame, kad iš TSRS pusės bus padaryti ir tolesni žingsniai taikos ir teisingumo kryptimi.

Savo ruožtu pertvarka Tarybų Sąjungoje, kova su biurokratine komandine sistema Lietuvai pirmiausia reiškė kovą už Nepriklausomybę, už istorinį teisingumą. Tai įtikinamai įrodė Lietuvos TSR Aukščiausiosios Tarybos deputatų demokratinių rinkimų rezultatai. Naujai išrinkta Lietuvos Respublikos Aukščiausioji Taryba 1990 m. kovo 11 d. paskelbė atstatanti nepriklausomą Lietuvos Respubliką.

Nepriklausomybės įgyvendinimo siekiame taikiomis parlamentinėmis ir tarptautinių derybų priemonėmis. Esame tikri, kad nepažeidžiame nė vienos tautos interesų. Kiekvienai tautybei Lietuvoje garantuojame lygias teises, realizuojant nacionalinę kultūrinę savastį. Laisvė, demokratija ir teisingumas – tai gerų santykių su kaimynais ir abipusės gerovės pagrindas. Istorinis tokių santykių pavyzdys – 1920 m. liepos 12 d. Lietuvos – Tarybų Rusijos Taikos Sutartis.

Tegul taika, stabilumas ir bendradarbiavimas padeda įgyvendinti bendrų Europos namų idėją.

Lietuvos Respublikos Aukščiausioji Taryba kreipiasi į TSRS tautas, kviesdama suprasti kilnius mūsų tikslus, paremti mūsų siekius.

&nbsp;  
&nbsp;  

LIETUVOS RESPUBLIKOS  
AUKŠČIAUSIOSIOS TARYBOS PIRMININKAS  
V. LANDSBERGIS  
