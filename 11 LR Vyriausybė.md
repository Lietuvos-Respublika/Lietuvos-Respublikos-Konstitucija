### 11 S K I R S N I S

# LIETUVOS RESPUBLIKOS VYRIAUSYBĖ

#### 93 straipsnis.

Vykdomąją valdžią Lietuvos Respublikoje įgyvendina Vyriausybė. Lietuvos Respublikos Vyriausybę sudaro Ministras Pirmininkas, Ministro Pirmininko pavaduotojai, ministrai.

#### 94 straipsnis.

Ministras Pirmininkas vadovauja Vyriausybei ir jai atstovauja.

Ministrą Pirmininką skiria Aukščiausioji Taryba Aukščiausiosios Tarybos Pirmininko teikimu. Ministro Pirmininko pavaduotojus ir ministrus skiria Aukščiausioji Taryba Ministro Pirmininko teikimu. Vyriausybės sudarymo tvarką nustato Vyriausybės įstatymas ir Aukščiausiosios Tarybos reglamentas.

#### 95 straipsnis.

Lietuvos Vyriausybė atsakinga Lietuvos Respublikos Aukščiausiajai Tarybai ir jai atskaitinga, o laikotarpiu tarp Aukščiausiosios Tarybos sesijų – Aukščiausiosios Tarybos Prezidiumui, kuriam yra atskaitinga.

Vyriausybė reguliariai atsiskaito už darbą Aukščiausiajai Tarybai ir privalo turėti jos pasitikėjimą. Jeigu Aukščiausioji Taryba slaptu balsavimu daugiau kaip pusės bendro deputatų skaičiaus balsų dauguma pareiškia nepasitikėjimą Vyriausybe ar jos nariu, visa Vyriausybė ar tas Vyriausybės narys turi atsistatydinti.

#### 96 straipsnis.

Ministrą Pirmininką pavaduoja Ministro Pirmininko pavaduotojas, kai Ministras Pirmininkas negali eiti pareigų arba kai Ministras Pirmininkas paveda save pavaduoti.

#### 97 straipsnis.

Lietuvos Vyriausybė, remdamasi Lietuvos įstatymų aktais ir juos vykdydama, priima nutarimus bei leidžia potvarkius, organizuoja ir tikrina jų vykdymą.

Vyriausybės nutarimai ir potvarkiai turi būti vykdomi visoje Lietuvos teritorijoje.

#### 98 straipsnis.

Lietuvos Vyriausybė savo kompetencijos ribose turi teisę panaikinti ministerijų ir kitų jai pavaldžių organų aktus. Vyriausybė turi teisę užprotestuoti Aukščiausiojoje Taryboje aukštesniosios pakopos savivaldybės tarybos sprendimus, jeigu jie prieštarauja Lietuvos įstatymams.

Lietuvos įstatymų numatytais atvejais Vyriausybė gali sustabdyti ir užprotestuoti aukštesniosios pakopos savivaldybės valdymo organų sprendimus šioje savivaldybės taryboje. Kilus ginčui, klausimą galutinai sprendžia Aukščiausioji Taryba.

#### 99 straipsnis.

Vyriausybė grąžina savo įgaliojimus naujai išrinktai Aukščiausiajai Tarybai jos pirmojoje sesijoje.

#### 100 straipsnis.

Vyriausybės sudėtį, kompetenciją ir veiklos principus nustato Vyriausybės įstatymas.
