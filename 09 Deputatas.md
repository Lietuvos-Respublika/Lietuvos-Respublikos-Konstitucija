### 9 S K I R S N I S

# DEPUTATAS

#### 73 straipsnis. (Panaikintas)

#### 74 straipsnis.

Lietuvos Respublikos Seimo deputatas Seimo sutikimu gali vykdyti savo įgaliojimus ir nenutraukdamas darbinės veiklos. Deputato darbas Seime atlyginamas įstatymo nustatyta tvarka.

Savivaldybių tarybos deputatas vykdo savo įgaliojimus paprastai nenutraukdamas gamybinės arba tarnybinės veiklos.

Savivaldybių tarybų sesijų posėdžių laikui, taip pat deputato įgaliojimams įgyvendinti kitais įstatymo numatytais atvejais deputatas atleidžiamas nuo gamybinių arba tarnybinių pareigų, jo išlaidas, susijusias su deputato veikla, ir uždarbį kompensuojant iš vietinio biudžeto lėšų.

#### 75 straipsnis.

Deputatas turi teisę pateikti paklausimą atitinkamiems valstybiniams organams ir pareigūnams, kurie privalo atsakyti į paklausimą Seimo arba savivaldybių tarybos sesijoje.

Deputatas turi teisę deputatų veiklos klausimais kreiptis į visus valstybinius ir visuomeninius organus, įmones, įstaigas, organizacijas, gauti iš jų reikalingą informaciją ir dalyvauti svarstant jo iškeltus klausimus. Atitinkamų valstybinių ir visuomeninių organų, įmonių, įstaigų ir organizacijų vadovai privalo neatidėliodami priimti deputatą ir apsvarstyti jo pasiūlymus nustatytais terminais.

#### 76 straipsnis.

Deputatui užtikrinamos sąlygos netrukdomai ir efektyviai įgyvendinti jo teises bei pareigas.
Deputatų neliečiamybę, taip pat kitas deputatų veiklos garantijas nustato įstatymai.

#### 77 straipsnis.

Lietuvos Respublikos Seimo deputato, paskirto ar išrinkto į Seimo sudaromų valstybinių organų sudėtį, įgaliojimai apribojami įstatymo nustatytose ribose tol, kol deputatas dirba šiose pareigose.

Savivaldybės tarybos deputatas, prieš skiriant ar renkant į tarybos sudaromus valdymo organus, turi raštu įsipareigoti, kad atsisakys deputato įgaliojimų.
